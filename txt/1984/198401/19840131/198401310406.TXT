〖ZQ/总期〗9517〖-ZQ/总期〗
〖RQ/日期〗19840131〖-RQ/日期〗
〖BH/版号〗04〖-BH/版号〗
〖TH/条号〗6〖-TH/条号〗
〖BT/标题〗天涯无客不思归〖-BT/标题〗
〖FT/副题〗台湾同胞怀乡思亲诗选〖-FT/副题〗
〖ZZ/作者〗林恭祖/史元钦/宾鹏翔/陈心蒋/孔念北/唐太乙/林勉成/蔡秋金〖-ZZ/作者〗
〖GJ/关键〗诗歌〖-GJ/关键〗
〖TC/体裁〗诗歌〖-TC/体裁〗
〖ZW/正文〗
    春节怀大陆
    谁凭彩笔写余晖，一发青山渐向微；
    今夜失眠非守岁，天涯无客不思归。
    寻梅踏雪西湖月，破浪乘风燕子矶；
    万里长江春又到，莫言头白故人稀。
    阳明山月歌
    阳明山月一轮秋，影落双溪涧水流。
    怅望长空连海峡，思亲不见忆神州。
    秋夜怀人
    卅年离别各西东，岁月催人近老翁；
    入梦几回寻旧雨，相思一夜起秋风。
    情牵扬子江南北，秋届东篱菊紫红；
    寂寂有谁同把酒，倚栏望断去来鸿。
    春夜怀乡
    春宵苦短不成眠，夜夜思乡独问天。
    子散妻离三十载，此生得否再团圆？
    遥念老母
    久在蓬瀛为异客，每逢佳节倍思亲。
    不知阿母今犹健，遥望乡关泪满巾。
    家常调
    不欲高歌上碧空，只将低语寄微风。
    何时一曲家常调，散入千门万户中。
    中秋
    羁留海峤又中秋，万里河山客梦愁。
    欲问故乡明月夜，亲朋何处任翱游。
    淡江泛月
    一棹轻摇淡渚浔，乱流身处感何深。
    望风欲洒相思泪，对月空投故国心。
    （新华社发）
〖-ZW/正文〗
