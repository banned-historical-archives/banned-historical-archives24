〖ZQ/总期〗19569〖-ZQ/总期〗
〖RQ/日期〗20110809〖-RQ/日期〗
〖BH/版号〗11〖-BH/版号〗
〖TH/条号〗2〖-TH/条号〗
〖BT/标题〗山南山高海南海蓝〖-BT/标题〗
〖FT/副题〗边地行吟十八阕〖-FT/副题〗
〖ZZ/作者〗郭岚〖-ZZ/作者〗
〖FL/分类〗EI278〖-FL/分类〗
〖LM/栏目〗长征〖-LM/栏目〗
〖BM/版名〗长征副刊〖-BM/版名〗
〖TC/体裁〗文艺作品〖-TC/体裁〗
〖ZW/正文〗
    ■郭 岚
    今吾戍边西藏山南，终日以山为伍；恰八年前在海南潜艇某部代职，又曾与海结伴。山海之情，无一日不在心目中。故作“山南山高，海南海蓝”篇，略陈薄伎，以抒情怀。
    望海潮・山南横笛
    地接冈底，疆连秦汉，山南自古扬名。青朴修行，索当种田，桑耶朵堆舞神。引无数英雄，看松赞干布，豪气如虹。文成公主，化蝶入梦唐蕃中。
    今人览古沉吟，念垒垒枯冢，毕竟成尘。平叛剿匪，边陲自卫，吾辈鲜血更红。凝望向长空，请缨闻鼙鼓，剑鸣西风。正好目送征鸿，千里踏新程。
    清波引・雅江寄情
    暮云垂落，问谁唤江上烟波？黄鸭飞过，起舞弄梳掠。流年暗中偷换，却喜与春对酌。尽随雅水东去，马嘶鸣，人自乐。
    雪花漫与，想故友已是同贺。关河有知，多情应笑我，何时共明月，把盏重忆旧约。况有狼吟虎啸，怎敢轻薄。
    忆秦娥・雍布拉康
    斜阳外，满目孤城流溢彩。流溢彩，经幡如织，古苔浸黛。
    雅砻河谷烽烟在，金戈铁马入梦来。入梦来，飞雁啼过，征人不再。
    清平乐・题藏王墓
    萋萋芳草，忆向王侯老。十里荒冢青烟绕，千古兴亡成淖。
    平生信马由缰，关河知我行藏。此地常牵魂梦，驻马西望苍茫。
    琵琶仙・夜过羊湖
    清辉如雪，水月影俱沉，嫩冰犹薄。悠然仙境天外，扇开烟波落。羊湖一带妩媚生，问今宵可有诗客。几堆篝火，几排鱼鲈，几杯酽酌。
    天涯芳草总是情，叹人生匆匆向谁说。藏地风景如画，又多少知者。直落得塞马长嘶，任满腔豪情寂寞。欲写词笺凭寄，思绪难托。
    蝶恋花・翻加查山
    一路风尘遮望眼。极目嵯峨，千仞加查险。冰雪连天弯百转，雁声已向萧关远。
    今古河山谁可撼？鼙鼓催征，我自抛肝胆。兀立高原无别怨，豪情几缕侠肠断。
    凄凉犯・麻玛沟记
    沙飞水彻，西风劲、边地满目萧瑟。战事犹远，玉笛横吹，梦牵魂魄。征衣未解，更一腔豪情欲裂。似当年，将军弹指，强敌皆灰灭。
    倚树悬冰落，凝思长忆，不觉寒恶。故人何在？正壮士、新章续写。无奈此地，惹无尽别情离索。问明月、谁人共我，同圆缺。
    喝火令・玉门乡记
    藏地根难却，交疏可发花。大山深处有人家。雪漫扯动情愫，寻梦到天涯。
    客来欢声沸，浓酽共晚霞。望眼红旗泪满颊。此景生情，此刻月西斜。此地壮怀激烈，怎敢负年华。
    淡黄柳・河西台地
    河西哨位，边陲形胜地。马饮冰河寒沥沥。却有松青竹翠，恰似江南旧相识。
    攀崖梯，身轻如雁飞。山回音，抒壮志。任雪花曼舞染霜色。执勤归来，温泉沐浴，世间凉热一洗。
    破阵子・月圆时分
    错那飞雪漫舞，云山明月长圆。唯有离觞引羌笛，寸心千里柔肠断，此情须问天。
    风萧声绝沉雁，流年暗中叠换。一丝凄凉何所惧，策马边亭立西南，热血洒边关。
    醉花阴・端午遥寄
    汨罗沉冤千丈雪，能不忆荆楚。佳节又端阳，邛多遥寄，思绪添白头。
    菖蒲雄黄与尔共，同销万古愁。莫道鼙鼓鸣，征衣未解，谁人最风流。
    水龙吟・潜艇即事
    似鲸还似非鲸，潜龙入海去无影。屏息静听，舱外鲨吼，舱内龙吟。关山梦里，花月雾中，人生驰骋。待鱼雷出鞘，剑啸弩张，云水怒，鳖虾惊。
    谁识水兵情怀，向大洋、威武逞英。暗礁险滩，涌起潮落，风流显尽。应念亲人，离别无情，牵挂寸心。正返航又是，晨曦微露，飞彩鸥鸣。
    渔父・无名湖边
    无名湖边寒意浓。绿肥红瘦难争春。月满弓，射天狼，八月飞雪莫须问。
    金明池・西沙印象
    天水共蓝，潮平屿起，是处惊鸥散雪。暮霭收，晨露霞飞，染一滴两滴珠玉。羊角树，婆娑摇曳，似招手，笑迎宾客归至。更东岛夜宿，蟹寄珊滩，满树鲣鸟栖栖。
    梦醒闲寻旧踪迹，把远古呼唤，轻留岸侧。世代情、结网如丝，多离觞、悲引羌笛。今吾来、倍觉兴奋，念国家强盛，渔舟畅意。纵胡马嘶风，浊浪翻卷，也只入斜阳里。
    西江月・大东海赋
    千尺浪花高卷，一岸椰树低吟。游人往来本无心，却说南国风景。
    好诗随风逐句，此时可有知音。飞鸥唤我醉梦醒，满目秀色阅尽。
    离亭燕・椰树礼赞
    海岛风光旖旎，满眼树影摇曳。酷暑炎炎何处去，自有椰林消息。果润游人喉，叶掩岸堤苍翠。
    长忆天涯情味，惟有此树凝思。多少闲情付流水，荣辱漫嗟可与。玉立笑云天，纵使干柔身累。
    点绛唇・咏凤尾螺
    凤尾收屏，南风一瞬着无力。螺口轻举，几缕烟波细。
    天际征鸿，螺号催人去。山无数，再兼风雨，谁会凭栏意。
    倾杯乐・军港之晨
    晓月沉西，断霞散彩，军港晨来堪洗。片帆岸远，海鸟鸣啭，簇满天姹紫。水兵解缆起锚际，唤碧波万里。龙腾虎跃，驱战舰、剪出银练南北。
    青春风光何在，鱼翔浅底，鸥雁争腾掷。看清波沥沥，炫光迷目，惹无穷诗意。朝露沾衣，浪花拍舰，心潮逐涛去。情难寄，吟未了，人生无悔。
〖-ZW/正文〗
